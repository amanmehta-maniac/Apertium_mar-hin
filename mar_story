''गौराक्का, गौराक्का", राजूच्या हाकेकडे दुर्लक्ष करत, तिने हातातल्या दगडावरची पकड घट्ट केली आणि सर्वात उंच असलेल्या चिंचेवर नेम धरला. एक, दोन, तीन....म्हणत दगड भिरकावणार, इतक्यात आतापर्यंत अंगणात उभा राहून हाका मारणारा राजू जवळ आला होता. तिच्या हाताला धरून ओढंतच घराकडे नेऊ लागला. 'गौराक्का चल, काकूने बोलावलंय तुला लगेच.' 'थांब रे! ती चिंच पाडू दे, काय कटकट लावलीस, येते सांग आईला.' 'नाही काकूने लगेच बोलवलंय, चल.' राजूने धोशाच लावला. 'काकूचा चमचा कुठला, चल.' असे म्हणत नाईलाजाने तिने हातातला दगड खाली टाकला आणि राजूच्या खांद्यावर हात टाकून चालू लागली. घराजवळ येताच, काहीतरी आठवल्यासारखं करून राजू ओरडला, 'इकडून नाही, इकडून नाही, मागच्या दाराने यायला सांगितलय काकूने.' 'आता हे काय नविन?, मी एवढा वेढा घालून मागच्या दाराने जाणार नाय, तुला जायचं तर जा.' 'अगं पाहुणे आलेत तुला बघायला, म्हणून...' राजू ओरडला. पण त्याचं ऐकायला ती तिथे थांबलीच कुठे? झपझप चालत ती पोहोचली ओसरीवर. अन बघते तर काय! समोर पंचविशीतला एक मुलगा, त्याच्याबरोबर दोन पुरुष, चाळीस बेचाळीसची एक बाई, बाबा आणि सरूमावशी असे सगळे बसले होते. आई सगळ्यांना चहापाणी विचारत होती. गौरीला दारात बघताच बाबा बोलले, 'अरे बाळा, आलीस तू, ये ये. पाव्हणं! हि आमची गौरी बर का'. सगळ्यांना उद्देशून बाबा बोलले आणि सगळ्या नजरा गौरीकडे वळल्या. सगळ्यांच्या चेहर्यावर एक मिश्किल हास्य उमटले. सरुमावशीने मात्र डोक्यापासून पायापर्यंत तिला न्याहळलं आणि डोळ्यांनीच आईला 'तिला आत घेवून जा,' अशी खुण केली. आई हातातला पाण्याचा तांब्या लगबगीनं खाली ठेवंत आणि खोटं हसू कसंबसं जपत, गौरीला जवळजवळ ओढंतच आत घेवून गेली. 'मागच्या दारानं ये, सांगितलेलं ना गं! हा असला अवतार घेऊन पाहुण्यांच्या समोर आलीस?' आईकडे नं बघता तिने हळूच कपाटाच्या आरशात डोकावलं. खरंच ध्यान दिसत होती. धुळीने माखलेले कपडे, विस्कटलेले केस. "मी कशी का दिसेना त्याचं एवढं काय", असा विचार करत होती तोवर आई परत बडबडली, 'आवरून घे, हि साडी नेस. मी पोहे करते. हि कमल पण कुठं कडमडली कुणास ठाऊक, जाई गेली बोलवायला आणि तीपण तिकडलीच झाली. मी एकटी काय काय करू? थांब जरा मी सरीलाच आत बोलवते, ती तुला साडी नेसवून देईल.' असे म्हणत, उंबर्या वरूनच सरू मावशीला हात करून तिने बोलावले. साडी, पोहे वगैरे शब्द ऐकल्यावर गौरीला सगळा प्रकार लक्षात आला. "हम्म, म्हणजे जो दिवस यायलाच नको असं वाटत होतं , तो आलाय तर. आता संपलं सगळं." असे मनाशीच म्हणत तिने उसासा घेतला आणि आईने ठेवलेल्या साडीकडे बघत राहिली.

